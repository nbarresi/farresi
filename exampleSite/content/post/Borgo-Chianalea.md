---
title: "Borgo di Chianalea"
date: 2022-02-27T12:30:01+06:00
image: images/blog/borgo_chianalea.jpg
description: ""
linkTitle: "Borghi più belli d'Italia"
linkURL: "https://borghipiubelliditalia.it/borgo/chianalea/#1480496820077-2b27c1ff-e93b"
type: "post"
summary: "Il più antico borgo di Scilla è Chianalea e deriva il suo nome da “piano della galea”"
---

Scilla si estende lungo la costa della Calabria tra il mare Tirreno e le pendici dell’Aspromonte. 

Il più antico borgo di Scilla è Chianalea e deriva il suo nome da “piano della galea”, ma è chiamato anche Acquagrande o Canalea, perché le piccole case che sorgono direttamente sugli scogli sono separate le une dalle altre da piccole viuzze, simili a canali, che scendono direttamente nel mare Tirreno. La leggenda vuole che siano stati gli esuli troiani a costituire il primo nucleo abitato sotto la rupe, dove grazie ai numerosi scogli era più facile la pratica della pesca. 

Chianalea è infatti il vecchio borgo di pescatori, non imbalsamato a scopo turistico ma che ancora vive dell’attività antica della pesca. Passeggiando tra le sue suggestive viuzze è facile incontrare pescatori che, sotto casa, costruiscono le reti per la pesca, apportano piccole riparazioni alle barche o si preparano a partire per affrontare una nuova giornata in mare.

Le onde del Tirreno penetrano sin quasi dentro le abitazioni che sono continuamente sottoposte alla forza d’urto delle acque; di notte il silenzio amplifica il suggestivo rumore dei “colpi” di mare che costituisce il sottofondo musicale della vita a Chianalea. Si dice che qui le case sono barche e le barche sono case. Sullo “Scaro Alaggio”, dove i pescatori ancorano le proprie barche per ripararle dalle onde, si impone per armonia architettonica il palazzo Scategna, con il suo doppio ordine di balconi in pietra squadrata disposti su tre piani. Vicino si trova villa Zagari, un edificio del 1933 in stile eclettico. Le antiche fontane, sparse qua e là, le piazze e le chiese, ognuna con la propria storia, gli scogli e le rocce che si frantumano nel mare, offrono un paesaggio naturale di grande bellezza, vigilato dall’austero castello dei Ruffo, sulla rocca che è la stessa del mostro omerico. Costruito a scopo militare, l’imponente edificio è stato riadattato ad uso residenziale dal conte Paolo Ruffo che nel 1532 subentrò nel feudo di Scilla ai precedenti signori. Dal castello si gode un meraviglioso panorama che comprende le isole Eolie e la costa siciliana.
